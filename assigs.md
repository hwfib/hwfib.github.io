---
title: Assignatures
order: 10
---

## Assignatures FIB

En aquest apartat trobaràs un resum de les assignatures de la modalitat.
Especialment enfocat a estudiants de primer i segon que encara dubtin de quina
modalitat cursar. La resposta és ben senzilla, **òbviament hardware**!

### Assignatures obligatòries de modalitat

##### DSBM (Disseny de sistemes basats en microcomputadors)

La segona entrega de l'ESAII... Es pot entendre com la continuació de CI, però
traient-ne tot el que és avorrit. DSBM, que no BDSM (a tots ens costa no cagar-la)
és una assignatura 100% de nota pràctica i bastant txill, especialment
comparant-les amb les pràctiques del departament d'AC. Aquí no trobaràs 100
pàgines d'enunciat, sinó que és participativa, el professor, l'Enric... et
proposa una feina a fer amb cert material i, per parelles, la podeu
desenvolupar com vulgueu.

La nota de les pràctiques es posa en funció del que el professor va veient i,
opcionalment, se li poden entregar fotos o un breu document que reculli els
diferents treballs fets durant el curs.

Les pràctiques són sense placa de desenvolupament, gràcies a déu ja no ens
tracten com noobs, sinó que són amb Rasberry, Arduino i micros PIC20 de
16 bits... Amb ells es toca captació de dades, processament amb alguns
algorismes emprats al món d'embeeded i comunicació, també amb el PC mitjançant
Sockets en xarxa local i wifi.

També hi ha una part de la nota, bastant gran, que ve d'uns qüestionaris o
d'entregables que et fan fer feina relacionada amb els temes explicats a classe
de teoria de forma pràctica. Com per exemple la calibració i disseny d'un PID
per a controlar una nau, en un simulador donat en Python, o un qüestionari de
recerca a partir d'un nou tipus de plaques amb diverses unitats de procés de
Texas Instruments.

Globalment, una assignatura 10/10, molt xula i interessant alhora que no
excessivament complicada. El professor, Enric Martin Rull, és molt bo,
s'interessa per la feina i que els estudiants aprenguin i s'ho passin bé en el
procés... Això sí, no n'espereu masses, de formalitats.

##### AC2 (Arquitectura de computadors 2)

Primera entrega del departament d'AC a la modalitat, i quina entrega... La
veritat és que és l'entrada a la MORT, tot i l'exageració, el contingut donat
és molt interessant i es podria considerar un gran pas més a prop d'entendre el
funcionament dels processadors "reals".

L'assignatura es divideix, com més endavant també es dividirà MP, en dos:
teoria i labs, 80% i 30% respectivament.

1. Teoria

La teoria és el que més val, un 80% i no obstant tampoc sembla ser la part
més exigent en pes. Encara que cal dir que és la part que sense les
pràctiques més de la meitat de la gent matriculada sol suspendre... El
nostre any, curs 2023/24-Q1 van ser 12/20 approx...

El professor, Ramón Canal, fa les classes de forma resumida amb unes
transparències més aviat "poc descriptives" però amb possibilitat de fer
"alguna pregunta". El temari ve a ser una extensió del d'AC, l'únic que amb
exercicis encara més enrevessats d'entendre. Diguem que l'assignatura,
gairebé completament, es basa a entendre les optimitzacions sobre
el processador monocicle per a reduir el CPI... algunes d'elles és ben cert
que ja es feien anar a AC, però ara s'explica exactament com s'ho fa el
control per a poder segmentar el camí de dades i aplicar prediccions i,
fins i tot, la reordenació estàtica del codi per part del compilador.

2. Laboratoris

Els labs els porta el Miquel Morató, un gran professor, atent i que intenta
que la duresa de les pràctiques que es feien tradicionalment es puguin dur
més o menys bé... També intenta portar sempre algú del BSC, o dirigeix
alguns equips de desenvolupament hardware, per a motivar els estudiants a
aprendre.

Però no us confieu, les pràctiques són la mort literal, no tant en
comparació amb les d'MP però encara molt dures. Aquestes només valen i són
com 6 documents d'enunciats amb 80 pàgs. de mitjana!! Literalment us posen
a programar en VHDL, un llenguatge de descripció de Hardware, el qual més
endavant s'acabarà de dominar a PEC i a MP, només ensenyant el funcionament
als documents interminables d'enunciat. I tota aquesta mort de disseny i
d'escriure entregues en Latex, o no però és el que vam trobar més
convenient, de no menys de 20 pàgs. i cada dues setmanes. Només val el
miserable **20%** de l'assignatura. En realitat, però, aquest serà el 20%
que us farà aprovar!

##### SO2 (Sistemes operatius 2)

Si no us va agradar *Sistemes Operatiu* per què us vau quedar amb la sensació que
no era el que us esperaveu, no cal preocupar-se, aquesta assignatura és la bona. Tot i
això, s'entén el motiu darrere del prerequisit, ja que moltes de les bases i conceptes necessaris a SO2 s'assenten a SO i ara us tocarà implementar-les.

És una passada! la part de laboratori sens dubte és la part estrella. Tot i que
molta feina, i si, és molta feina, amb la motivació pels temes a desenvolupar
es pot dur fàcilment al dia. L'assignatura comença amb un esquelet buit de sistema
operatiu, que només fa la fase de checking i boot del hardware, sobre el qual
s'haurà de fer un sistema operatiu mínim en monoprocessador x86. La veritat és
que va ser molt gratificant veure com crides a funcions i interfícies estudiades
a classe prenien vida després d'hores de programació i depuració. Sobretot el
tema de la gestió de memòria i processos concurrents ens va donar bastanta guerra.
Això sí, estigueu preparats per programar en C vainilla per un tub, i amb moltissima
gestió del hardware a baix nivell en ensamblador x86 de 32 bits, ja aprés a AC.

La part de teoria, però, encara val la meitat de la nota de l'assignatura i
aquí sí que no us espereu grans canvis durant el transcurs del vostre aprenentatge
sobre sistemes, és teoria, i teoria dura/*hard*. Les classes magistrals es fan a
cortesia del professor titular, almenys avui dia (2023/24), amb l'Àlex Pajuelo.
Un gran professor i súper apassionat per transmetre el seu coneixement. No trobareu cap problema a escriure-li mails preguntant per curiositats o extensions
d'alguns conceptes difícils explicats a classe. Molts d'ells més endavant, pels qui trieu CASO (*Conceptes Avançats de Sistemes Operatius*), es donaran per dominats a posteriori.

Desgraciadament, tant la part de teoria com la primera meitat de les pràctiques són
compartides amb estudiants de SOA, de l'especialitat de Tecnologies de la
Informació (TI), amb qui anireu coincidint durant el transcurs dels següents anys...
Òbviament, però, ells tenen menys complexitat a la part hardware de la pràctica i
s'estalvien una no gaire complicada, tot i que lladre en temps, de la competència
transversal de comunicació escrita.

### Assignatures optatives de modalitat

##### PDS (Processament digital de senyal)

PDS o *Processament Digital de Senyal* és una assignatura complementària de modalitat
de la branca de l'ESAII. És una de les assignatures "bolet" de la carrera, nogensmenys ha estat de les meves preferides de la modalitat. Podria compartir-se gran part
del temari amb assignatures de processament digital de *telecos* això sí, amb un
regust distintiu a microcomputadors.

L'assignatura és 100% pràctica des de fa algunes generacions, tot i que al passat
no ho va ser i m'imagino l'infern que suposaria la part teòrica. A teoria es donen les
bases del mostreig i del processament digital de senyals analògiques per acabar donant
amb les teories dels filtres FIR i IIR, tan importants a les comunicacions de dia
d'avui. Això sí, cal estar mínimament atent a les classes per no acabar perdut en un
mar d'àlgebra vectorial i càlcul complex bastant complicat per al nivell al qual hi estem
acostumats.

L'avaluació pràctica es podria distingir en tres grans blocs:

1. Pràctiques de *Matlab*

Va ser la primera i única, de moment, assignatura on hem tocat *Matlab*... I no, per
als informàtics no va és gens complicat, de fet, tot al contrari gràcies a la seva sintaxi intuïtiva pròpia dels llenguatges interpretats, com *R* o *Python* que amb
una mica de mala sort ja us els haureu trobat durant la carrera. Això sí, no trigareu a tornar a *C* per a programar un nou integrat, el *DSP*.

Les pràctiques són molt guiades i s'apliquen directament els continguts matemàtics
estudiats a teoria. Els resultats de les quals s'hauran de lliurar en format entrega
amb tots els gràfics i comentaris adients. Realment és tot un avantatge poder
fer tot allò per consolidar conceptes, principalment al voltant de la transformada
i sèries de Fourier i dels filtres FIR i IIR, abans d'implementar-los sobre el *DSP* o al propi *Matlab*.

2. Laboratoris amb *DSP*

Aquesta és la part més bonica de l'assignatura. Podreu fer un *hands-on* amb un DSP
o *Digital Signal Processor* de Texas Instruments (no pas missils però)...
Òbviament programant-lo amb C i amb un IDE que deixa massa a desitjar. Són
unes quantes sessions introductòries fins a les últimes pràctiques, on podreu definir
buffers circulars amb les dades mostrejades i fer ecos, delays i filtres sobre el so
mostrejat d'un micròfon.

3. Presentació i recerca

Finalment, hi ha una presentació la qual comptarà tant per a la Competència
Transversal d'expressió oral i escrita com un 20% de treball de recerca sobre
aplicacions de *DSP*s a la vida real. Nostres, per exemple, vam fer un treball força
extens sobre la Ràdio Definida per Software (SDRs) amb una demostració final pràctica
el dia de la presentació. És la típica entrega que pot arribar a fer molta mandra, però si li dediques suficients hores pots arribar a aprendre prou sobre temes
de gran interès i prendre'n partit.
